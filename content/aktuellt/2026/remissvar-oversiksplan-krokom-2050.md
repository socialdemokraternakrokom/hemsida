---
title: Socialdemokraterna Krokom – Remissvar på samrådsförslaget till Översiktsplan 2050
date: 2026-01-23T11:23:36+01:00

---

[Översiktsplan för Krokoms kommun 2050 - Krokoms kommun](https://krokom.se/bo-trafik-och-miljo/projekt-bo-trafik-och-miljo/projekt/2025-03-26-oversiktsplan-for-krokoms-kommun-2050.html?query=tags.analyzed:%C3%B6versiktsplan-2050)

## Inledning

Socialdemokraterna Krokom välkomnar översiktsplanens ambition att skapa en långsiktigt
hållbar, attraktiv och livskraftig kommun. Vi bedömer att planen har goda utgångspunkter,
men behöver kompletteras och förtydligas på några punkter för att ge en heltäckande
vägledning för kommunens utveckling fram till år 2050.

Vi vill särskilt lyfta behovet av att kommunen under planperioden gör strukturanalyser av
funktionella samband, tillgänglighet och säkerhet. Även folkhälsoperspektivet är viktigt vid
utveckling av samhällen och infrastruktur.

## Vision och målbild

Visionen fokuserar i nuläget främst på stadsnära bostadsutveckling. Vi föreslår att texten
breddas och beskriver planens helhetsperspektiv – även gällande landsbygden,
näringslivsutveckling och etableringar. Formuleringar från avsnittet ”Utvecklingsinriktning”
kan med fördel integreras.

### 1. Bostadsbyggande

För att möta framtida bostadsbehov behövs en strategisk planering kopplad till service och
infrastruktur. Vi stödjer tanken om att prata om bygdeindelning i stället för enskilda orter i
planen. Förslaget till nya LIS‑områden skapar potential för attraktiv bostadsutveckling. I
nya bostadsområden behöver planeras för olika åldersgrupper när det gäller t ex storlek på
bostaden.

### 2. Friluftsliv och rekreation

Tillgång till friluftsliv är centralt för folkhälsa.

Att beakta:

- Vandringsleder och liknande ska beaktas vid markanvändning.
- Fiskerekreation och fisketurism är en stor potential för besöksnäringen och behöver
tas hänsyn till i planeringen.
- Se till att tillräckliga markytor finns för våra
idrottsanläggningar/rekreationsanläggningar att växa på.

### 3. Strandskydd

Vi stödjer möjligheten till ny bebyggelse i strandnära lägen men betonar:

- Fria strandlinjer ska tydliggöras och värnas.
- Vid planläggning av nya bostäder bör luckor och allmänna rekreationsytor alltid
säkerställas för t.ex. gångstråk och grillplatser – även i äldre områden vid förtätning.

### 4. Fjäll, skog och vatten

Tillför formulering om att omvänt skogsbruk kan ersätta mark som inte används för odling.
Jordbruksmark och lokal livsmedelsförsörjning ska värnas, särskilt ur ett
beredskapsperspektiv.

### 5. Transporter och klimatsmart samhällsplanering

Vi föreslår:

- Fortsatt, inte begränsad utbyggnad av laddinfrastruktur i hela kommunen.
- Stärkt fokus på trygga gång- och cykelvägar genom bättre belysning och röjning av
vegetation.
- Ökat fokus på gestaltade livsmiljöer, inklusive identifiering av orternas identitet.
- Tillför skrivning om att tillväxtområdena Ås och Rödön ska värnas för buller vid en
eventuell utveckling av flyget på Frösön.

### 6. Transporter med farligt gods

Lägg till Mittbanan över de viktigaste transportstråken.

### 7. Näringslivsutveckling

Nya företagsetableringar är viktiga för att stärka kommunens tillväxt. Därför föreslår vi att
planen:

- Vidare utveckling av befintliga handels- och näringslivsområden. Tydliggör planlagd
industrimark i planen.

### 8. Kommunikationer

Ny teknik, exempelvis drönartrafik, bör ges en egen punkt då den kommer påverka framtida
planering.

Övriga synpunkter på dokumentets struktur och innehåll

- Redovisa källa för prognoser om 20 000 invånare 2050 och 19 300 invånare 2040,
samt uppgift om 200 000 invånare i länet.
- Begreppet funktionshinder bör ersättas med funktionsvariation.
- Sid. 15: formuleringen ”tillväxten har avtagit” behöver preciseras. Tillväxt handlar
om den samlade bilden för befolkning och ekonomi.
- Sid. 16: snarare än att peka ut tätorter som Rödön och Kaxås bör texten beskriva
geografiska områden som växer.
- Strama upp texten om stora etableringar (sid. 18) och inkludera ny information om
statliga etableringar i Östersund, t.ex. Försvarsmakten och Kriminalvården.
- Se över upprepningar, den röda tråden, och förslag att flytta metodbeskrivningen
(sid. 20) till början av dokumentet.
- Generell översyn av begreppet ”tätort Östersund”, föreslås ersatt med ”stadsnära
tätort”.
- Fig. 3 (sid. 30) behöver uppdateras, med fler tätorter och korrekt storlek på
markeringar.
- Sid. 33: ”rättvis fördelning” bör inte användas; texten måste harmonisera med stråk-
och tätortslogiken.

## Avslutning

Socialdemokraterna Krokom ser översiktsplanen som ett centralt verktyg för att bygga ett
hållbart, attraktivt och sammanhållet Krokom. Genom att beakta våra synpunkter kan
planen ytterligare stärkas och bli mer framtidsorienterad, rättvis och funktionell för hela
kommunen.

Socialdemokraterna Krokom

[Ladda ned som PDF](/files/Remissvar-OP2050-Socialdemokraterna-260122.pdf)
